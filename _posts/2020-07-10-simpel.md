---
layout: post
title:  Vakantiehuisje?
image: assets/images/simpel-1.jpg
show_feature_image: true
tags: [ ehs ]
---

Onze analyze van de situatie is heel simpel.

1. Thuis gaat het niet goed met Hester
2. Hier gaat geen verandering in komen binnen een paar maanden
3. In een tent op een stralingsarme camping gaat het wel goed met Hester
4. We zoeken een permanente(re) oplossing

Dat eerst punt lijkt me duidelijk. Anders zaten we hier nu niet.

De tweede wil ik even bij stilstaan, want daar zit een hoop achter. Natuurlijk hopen we dat Hester op een gegeven moment weer een winkel of schoolgebouw in kan. Dáárvoor gaan we naar verschillende behandelaren, o.a. een dietist en een psycholoog. Maar die zeggen ook allemaal dat als er een oplossing is, hij van de lange adem is. De dietist geeft aan dat er zoveel mis is met Hester haar darmen, dat het zo maar een jaar kan duren voordat ze weer "mooie darmen" heeft. En het is onduidelijk wat dat voor gevolg geeft voor haar klachten, of die zullen verminderen. De psycholoog zegt iets vergelijkbaars, ze verwacht niet dat de klachten binnen een half jaar opgelost zijn met haar aanpak.

Onze conclusie is dat we voor minimaal een half jaar een plek moeten zoeken waar Hester zich prettig voelt met de gevoeligheid die ze nu heeft.

Dat brengt ons bij punt 3: op een stralingsarme camping gaat het goed. De afgelopen vier weken heeft Hester op een stralingsarme camping in Noordwijkerhout gekampeerd. Eerst een week alleen, daarna met het hele gezin. Na twee weken begon het met Hester weer beter te gaan. Minder hoofdpijn, gewrichtspijn, slapeloosheid. Meer energie, geduld, lol. Het ging duidelijk beter. Ze heeft een groep van 15 pubers die op schoolreis waren een improvisatietheater les gegeven. Ze heeft mij meerdere keren uit een sombere stemming gehaald. En ze heeft lekker met de kinderen van het strand en de duinen genoten. Écht een verbetering!

Natuurlijk weten we niet welke factoren hebben bijgedragen aan deze verbetering. Dat kan "het vakantiegevoel" zijn, of dichtbijheid van natuur. Maar het gebrek aan straling zal zeker ook hebben bijgedragen.

En dan punt 4, want we willen niet eeuwig in een tent verblijven. Dat wordt zoeken naar een plek die veel goeds van de camping heeft, maar ook iets meer luxe. Zeker voor als er weer wat slechter weer aan komt.

Die zoektocht gaan we nu mee aan de slag, vanaf de camping. Komende weken staan we op de Utrechtse Heuvelrug en Veluwe met ons tentje. Dat lijkt ons een geweldige plek om een tijd te wonen, en dat kunnen we nu uitproberen vanuit een tent. We gaan bij een paar vakantieparken langs om te kijken of er een vakantiehuisje geschikt is om een paar maanden in te verblijven. Dan zitten we in ieder geval weer even in wat rustiger vaarwater.

En, dan kunnen we ook weer een beetje lol hebben samen. Want daar hebben we afgelopen maand, in Noordwijkerhout, ook erg van genoten. Het half jaar daarvoor was weinig lol aan te beleven, dus daar genieten we nu extra van!
